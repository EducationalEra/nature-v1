<div id="hypercomments_widget" class="js-hypercomments-widget invisible"></div>

Наскрізні змістові лінії
=============================================

<p>Згідно з концепцією Нової української школи компетентнісний підхід у навчанні, на відміну від предметного, передбачає інтеграцію ресурсів змісту курсу “Природничі науки” та інших предметів на основі провідних соціально й особистісно значущих ідей, що втілюються в сучасній освіті: уміння вчитися, екологічна грамотність і здоровий спосіб життя, соціальна та громадянська відповідальність, ініціативність і підприємливість.</p>

<p>Для реалізації цих ідей виокремлено такі <i>наскрізні змістові лінії: «Екологічна безпека і сталий розвиток», «Громадянська відповідальність», «Здоров'я і безпека», «Підприємливість і фінансова грамотність».</i></p>

<p>Наскрізні змістові лінії послідовно розкриваються у процесі навчання й виховання учнів, є спільними для всіх предметів і корелюються з ключовими компетентностями.</p>

<p>Змістова лінія <i>«Екологічна безпека і сталий розвиток»</i> реалізується на зразках, що дають змогу учневі усвідомити причинно-наслідкові зв’язки у природі і її цілісність; важливість сталого (керованого) розвитку країни для майбутніх поколінь. Тому під час вивчення курсу увага акцентується на раціональному використанні природних ресурсів, альтернативних джерелах енергії, сучасних методах переробки сміття та ін.</p>

<p>Становленню учнів як свідомих громадян, патріотів України, членів соціуму, місцевої громади, шкільного колективу має сприяти реалізація змістової лінії <i>«Громадянська відповідальність»</i>. На уроках курсу «Природничі науки» учні ознайомлюються зі здобутками вітчизняних учених та їхньою громадянською позицією, оцінюють розвиток вітчизняного виробництва на основі досягнень наукових досліджень, навчаються працювати в команді, відповідально ставитись до завдань, визначених колективом, та ретельно виконувати свою частину роботи. У позаурочний час дбають про чистоту довкілля свого регіону, беруть посильну участь у реалізації соціально значущих навчальних проектів.</p>

<p>Змістова лінія <i>«Здоров'я і безпека»</i> торкається всіх без винятку тем програми курсу, оскільки використання здобутків хімії, фізики та біології упродовж усього життя людини тісно пов’язано зі здоров’ям і життєзабезпеченням. Послідовний розвиток цієї змістової лінії у змісті курсу дає учням змогу усвідомити, з одного боку, значення сучасних технологій для охорони здоров’я та вирішення екологічних проблем, а з іншого – можливу шкоду продуктів виробництва у разі неналежного використання їх; важливість дотримання правил безпечного поводження з речовинами і матеріалами в побуті й довкіллі. </p>

<p>Змістова лінія <i>"Підприємливість і фінансова грамотність"</i> націлює учнів на мобілізацію знань, практичного досвіду і ціннісних установок у ситуаціях вибору і прийняття рішень. Метод кейсів, що застосовується в курсі, також вчить вирішувати проблеми, знаходити протиріччя та шляхи їх подолання. Ознайомлення із становленням провідних технологічних компаній світу мотивує на створення власних.</p>

<p>Розкриття цієї змістової лінії потребує позитивних зразків з історії діяльності вчених і підприємців у галузі біології, геології, фізики, хімії, екології, фармакології, що засвідчують можливість розв’язувати не лише теоретичні, а й практичні проблеми методами наукового пізнання.</p>

<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>